<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><title>20200229</title>
</head>
<body>
<h1 id="p1" data-pid="1" class="se" style="text-align: center;">Comunicazione</h1>
<p id="p2" data-pid="2" class="se" style="text-align: center;">29 febbraio 2020</p>
<br/>
<h4 id="p3" data-pid="3" class="se" style="text-align: justify;">PER GLI ANZIANI</h4>
<p id="p4" data-pid="4" class="se" style="text-align: justify;">Oggetto: <b>Informazioni sulla Banca Dati Nazionale delle DAT e altri chiarimenti</b></p>
<p id="p5" data-pid="5" class="se" style="text-align: justify;">Cari fratelli,</p>
<p id="p6" data-pid="6" class="se" style="text-align: justify;">Scriviamo in riferimento al recente Decreto Ministeriale n. 168 del 10 dicembre 2019, relativo al “Regolamento concernente la banca dati nazionale destinata alla registrazione delle disposizioni anticipate di trattamento (DAT)”.</p>
<p id="p7" data-pid="7" class="se" style="text-align: justify;">Dal 1° febbraio 2020 è stata istituita presso il Ministero della Salute una banca dati nazionale che avrà lo scopo di raccogliere copia delle DAT redatte <b>prima e dopo</b> la sua entrata in vigore. Questo permetterà di assicurare la piena accessibilità delle DAT sia da parte del medico che ha in cura il paziente, qualora quest'ultimo fosse incapace di autodeterminarsi, sia da parte del disponente stesso, sia da parte del fiduciario da lui nominato. Inoltre, l'istituzione della banca dati renderà più semplice e tempestivo l'aggiornamento delle DAT in caso di rinnovo, modifica o revoca (Art. 2 Decreto Ministeriale n. 168/2019).</p>
<p id="p8" data-pid="8" class="se" style="text-align: justify;">In base all'articolo 3 del decreto, i soggetti che alimenteranno questa banca dati saranno: gli ufficiali di stato civile dei comuni di residenza dei disponenti, o loro delegati; gli ufficiali di stato civile delle rappresentanze diplomatiche o consolari italiane all'estero; i notai e i capi degli uffici consolari italiani all'estero, nell'esercizio delle funzioni notarili; i responsabili delle unità organizzative competenti nelle regioni che abbiano regolamentato la raccolta di copie delle DAT. (Vedi allegato.)</p>
<p id="p9" data-pid="9" class="se" style="text-align: justify;">Le DAT registrate dopo il 1° febbraio 2020 saranno inviate direttamente alla banca dati da parte dei soggetti di cui sopra, dietro consenso del disponente. Per le DAT che sono state registrate prima del 1° febbraio 2020, i soggetti alimentanti elencati sopra, cioè gli ufficiali di stato civile dei comuni, i notai, ecc., dovranno trasmettere al Ministero della Salute <b>entro il 31 marzo 2020 l'elenco nominativo </b>delle persone che hanno registrato le proprie DAT. Mentre <b>entro il 31 luglio 2020 </b>dovranno trasmettere la <b>copia </b>delle DAT dei disponenti. Abbiamo tuttavia riscontrato che tale invio, a motivo dell'emergenza da COVID-19, è stato posticipato e molti Comuni devono ancora adeguarsi (o stanno provvedendo).</p>
<p id="p10" data-pid="10" class="se" style="text-align: justify;">Premesso ciò, rispondiamo ad alcuni quesiti già sorti circa la banca dati e in generale sulle DAT.</p>
<p id="p11" data-pid="11" class="s5" style="text-align: justify;"><b>1. Le DAT registrate prima dell'entrata in funzione della banca dati continuano a essere valide?</b> Sì, le proprie DAT restano valide in quanto registrate e autenticate presso il comune di residenza o dal notaio, a prescindere dal fatto che vengano inviate alla banca dati.</p>
<p id="p12" data-pid="12" class="s5" style="text-align: justify;"><b>2. Se le DAT registrate non  vengono inviate alla banca dati, perdono il loro valore?</b> No, l'eventuale mancato invio delle DAT alla banca dati non intacca il loro valore. In tal caso, però, il medico che ha in cura il paziente non avrà modo di verificare se la persona abbia delle DAT registrate e quale sia il loro contenuto. Come potete comprendere, avere le proprie DAT nella banca dati potrebbe essere fondamentale se il paziente non ha con sé la copia cartacea in occasione, ad esempio, di un'emergenza sanitaria.</p>
<p id="p13" data-pid="13" class="s5" style="text-align: justify;"><b>3. Chi ha registrato le DAT  presso il comune di residenza prima dell'entrata in vigore della banca dati deve attivarsi in qualche modo?</b> No, sarà il Comune stesso, in base al Decreto Ministeriale n. 168 del 2019 e alle istruzioni che ha ricevuto dal Ministero dell'Interno, a provvedere all'invio delle DAT alla banca dati nei termini stabiliti sopra. Lo stesso vale per i responsabili delle unità organizzative competenti delle regioni che hanno raccolto le copie delle DAT. Chi ha sottoscritto le DAT ha comunque il diritto di esprimere il proprio dissenso all'invio alla banca dati. Tuttavia, risulta che alcuni Comuni stanno richiedendo a coloro che hanno depositato le DAT prima del 1° febbraio 2020 il consenso espresso all'invio alla banca dati, in base alle vigenti norme del regolamento europeo della privacy (GDPR 2016/679). Nel qual caso, perché avvenga l'invio alla banca dati, è necessario che il disponente presti il suo consenso.</p>
<p id="p14" data-pid="14" class="s5" style="text-align: justify;"><b>4. Chi ha registrato le DAT presso un notaio prima dell'entrata in vigore della banca dati deve fare qualcosa?</b> Sì, sarà responsabilità di ogni fratello informarsi presso il notaio che ha proceduto all'autenticazione delle DAT sul modo in cui il professionista intende procedere al suddetto invio, e assicurarsi che ciò avvenga, visto che molti notai non hanno né raccolto un elenco dei disponenti le DAT, né una copia delle DAT. Precisiamo che il notaio potrà richiedere un compenso per questo servizio aggiuntivo. L'alternativa a disposizione dei fratelli potrebbe essere quella di autenticare delle nuove DAT presso il Comune, a costo zero, visto che nel frattempo gli uffici di stato civile potrebbero essersi attivati a questo scopo. In tale ipotesi, il precedente modulo dovrà essere stracciato. Sarà comunque opportuno che i fratelli comunichino questa decisione al notaio che precedentemente aveva autenticato le DAT.</p>
<p id="p15" data-pid="15" class="s5" style="text-align: justify;"><b>5. In caso di cambio di residenza, vanno redatte nuove DAT perché non più valide?</b> No, non occorre far questo. Le DAT redatte conservano la loro validità, indipendentemente dal luogo di residenza. Le DAT redatte per atto pubblico presso un notaio hanno validità sull'intero territorio nazionale indipendentemente dal luogo di residenza. Comunque sia, se i fratelli lo desiderano, potrebbero portare a conoscenza del proprio notaio il cambio di residenza e il loro nuovo indirizzo. Per le DAT depositate presso il Comune, al momento del cambio di residenza, ogni fratello potrà recarsi presso l'ufficio di stato civile dove ha depositato le DAT per chiedere quali procedure sono state adottate. Da quanto ci risulta, alcuni Comuni procedono direttamente all'invio al nuovo Comune in cui il soggetto intende trasferirsi; altri, invece, consegnano le DAT al disponente, che dovrà farsi carico della successiva trasmissione al nuovo ufficio di stato civile. Precisiamo che, con l'introduzione della banca dati nazionale delle DAT, potrebbero esserci delle semplificazioni a tale procedura.</p>
<p id="p16" data-pid="16" class="s5" style="text-align: justify;"><b>6. Cosa fare se si desidera modificare il fiduciario o il fiduciario supplente?</b> La legge 219/2017 all'articolo 4 comma 3 specifica quanto segue: “L'incarico del fiduciario può essere revocato dal disponente in qualsiasi momento, con le stesse modalità previste per la nomina e senza obbligo di motivazione.” Infatti, circa le modalità di nomina il comma 2 dice: “L'accettazione della nomina da parte del fiduciario avviene attraverso la sottoscrizione delle DAT o con atto successivo, che è allegato alle DAT”. In altre parole, il disponente potrà allegare alla DAT la modifica e la nomina del nuovo fiduciario. Per ovviare al fatto che alcuni Comuni non sanno come procedere in situazioni simili, i fratelli interessati potrebbero semplicemente presentare delle nuove DAT. In tale circostanza non sarà necessario specificare al funzionario dello stato civile che l'intento è quello di modificare il fiduciario, ma semplicemente che si desidera depositare delle nuove DAT. L'impiegato comunale non è infatti tenuto a sapere il motivo per cui l'interessato vuole procedere in tal modo.</p>
<p id="p17" data-pid="17" class="s5" style="text-align: justify;"><b>7. Che dire dei fratelli incapaci di intendere e di volere (avanti con l'età, affetti da Alzheimer, ictus ecc.)?</b> In base alla Legge 219/2017, articolo 4, comma 1, coloro che si trovano in tale situazione <u>non possono redigere le DAT</u>, perché <i>non pienamente capaci di intendere e di volere</i>. Il consenso informato ai trattamenti sanitari può essere però espresso, in questo caso, <u>da un amministratore di sostegno</u> appositamente<u> nominato da un giudice</u> con specifici poteri al riguardo. Qualora non abbiano un amministratore di sostegno, i familiari potrebbero valutare l'opportunità di attivarsi a tale scopo, facendosi seguire da un legale di fiducia. Per ulteriore assistenza o maggiori informazioni, potrete scrivere come anziani al Reparto Legale, oltre che consultare quanto riportato nel libro <i>Pascete</i>, capitolo 11, paragrafo 3. Nel caso in cui i familiari dei fratelli non siano Testimoni, occorre che come anziani mostriate particolare cautela e che in ogni caso contattiate il Reparto Legale prima di ogni iniziativa.</p>
<p id="p18" data-pid="18" class="s5" style="text-align: justify;"><b>8. Come si può consultare la banca dati nazionale delle DAT? </b>L'accesso all'apposito portale del Ministero della Salute <u>(<a class="a" href="https://dat.salute.gov.it/dat_spid_login/" target="_blank">https://dat.salute.gov.it/dat_spid_login/</a>)</u> è consentito al disponente, al suo fiduciario (non al fiduciario supplente) e al medico, tramite uno dei seguenti sistemi di autenticazione: la Carta Nazionale dei Servizi (CNS), la Carta di Identità Elettronica (CIE) o il Sistema Pubblico di Identità Digitale (SPID). Il fiduciario dovrà inserire il codice fiscale del disponente per visionare le DAT di quest'ultimo. Una volta effettuato l'accesso, è possibile consultare le DAT e scaricarne una copia digitale. Vengono anche visualizzati i dati anagrafici del disponente e del suo fiduciario, e il luogo in cui è depositato l'originale delle DAT. Comunque l'inserimento dei dati avverrà gradualmente, come detto sopra, per cui potrebbe capitare che non sia ancora possibile visualizzare tutte le informazioni.</p>
<p id="p19" data-pid="19" class="se" style="text-align: justify;">Le DAT sono indubbiamente un documento molto importante, che si è già rivelato utile in molti casi per tutelare gli interessi dei fratelli ed evitare che i medici procedessero a emotrasfusioni contro la loro volontà. Dai sondaggi che sono stati effettuati nelle congregazioni è emerso che il 78% dei fratelli ha già provveduto a compilare le DAT. È vero che la loro compilazione è una decisione personale e spirituale rimessa a ciascun fratello, ma vi chiediamo di aiutare ciascuno a capirne maggiormente il valore e l'importanza. Infatti, le DAT dovutamente <u>registrate</u> di fronte a un notaio o all'ufficio di stato civile del comune di residenza <b>sono l'unico strumento giuridico, ad oggi disponibile, perché un paziente che si trova in stato di incoscienza possa essere rispettato nel suo rifiuto alle emotrasfusioni.</b> Purtroppo è già capitato, anche recentemente, che sono stati trasfusi fratelli giunti non coscienti al Pronto Soccorso e senza le DAT con sé, nonostante le obiezioni di parenti e amici. In altre occasioni i medici non hanno tenuto conto delle DAT in quanto non è stata presentata loro la ricevuta di registrazione. (Vedi la lettera a tutti i corpi degli anziani in Italia dell'8 maggio 2018, pagina 1, paragrafo 4.)</p>
<p id="p20" data-pid="20" class="se" style="text-align: justify;">Di conseguenza, l'istituzione della banca dati nazionale non sminuisce l'importanza di portare sempre con sé le DAT insieme alla ricevuta di registrazione, qualora non presentino il timbro di autenticazione o registrazione. In caso di ricovero è inoltre necessario accertarsi che una copia delle DAT e della ricevuta di registrazione vengano inserite nella cartella clinica.</p>
<p id="p21" data-pid="21" class="se" style="text-align: justify;">Speriamo che queste informazioni possano esservi utili nell'aiutare e sostenere i fratelli delle vostre congregazioni. Con l'occasione vi rinnoviamo il nostro affetto e vi inviamo i nostri fraterni saluti.</p>
<p id="p22" data-pid="22" class="se" style="text-align: justify;">Vostri fratelli</p>
<p id="p23" data-pid="23" class="se" style="text-align: justify;">p.c.: A tutti i sorveglianti di circoscrizione in Italia</p>
<br/>
<p id="p24" data-pid="24" class="se">29/02/20-I It</p>
</body>
</html>